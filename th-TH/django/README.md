# Django คืออะไร?

Django (อ่านว่า *แจง-โก้*) เป็น web application framework ที่ฟรีและเป็นโอเพ่นซอร์ส เขียนโดยใช้ภาษา Python มีส่วนประกอบต่างๆ ที่ช่วยให้คุณสามารถพัฒนาเว็บไซต์ได้อย่างรวดเร็วและง่าย

เมื่อคุณสร้างเว็บไซต์, คุณมักจะต้องการส่วนประกอบที่ใช้บ่อยๆ เช่น วิธีจัดการจับผู้ใช้ (สร้างผู้ใช้ใหม่, เข้าระบบ, ออกจากระบบ), ตัวจัดการเว็บไซต์, ฟอร์ม, วิธีอัปโหลดไฟล์ และ อื่นๆ

เป็นโชคดีของคุณ เพราะคนในสมัยก่อนก็เจอปัญหานี้แหละเวลาทำเว็บ เพราะงั้นเค้าเลยรวมตัวกันทำ framework ขึ้นมา (Django ก็เป็นหนึ่งในนั้น) ซึ่งจะมีส่วนประกอบสำเร็จรูปให้เราได้ใช้

Framework มีไว้เพื่อให้คุณไม่ต้องสร้างอะไรที่ซ้ำกับของเดิม และประหยัดเวลาในการทำได้มาก

## ทำไมเราต้องการ framework?

การที่จะเข้าใจว่า Django มีไว้ทำอะไร เราต้องดูในส่วนของ server โดยสิ่งที่ server ทำคือการส่งหน้าเว็บกลับมาให้คุณ

ลองจินตนาการถึงกล่องจดหมาย (พอร์ต) ซึ่งจดหมายที่เข้ามา​ (request) จะถูกตรวจสอบ ซึ่งตรงนี้ เว็บเซิร์ฟเวอร์เป็นคนจัดการ เว็บเซิร์ฟเวอร์อ่านจดหมาย และตอบกลับเป็นหน้าเว็บเพจ แต่ก่อนที่คุณจะส่ง คุณจำเป็นต้องมีเนื้อหาที่จะส่งไปก่อน ซึ่ง Django คือสิ่งที่จะช่วยคุณสร้างเนื้อหา

## เกิดอะไรขึ้นเมื่อมีบางคนร้องขอหน้าเว็บจากเซิร์ฟเวอร์ของคุณ

เมื่อการร้องขอ(request) ถูกส่งมาถึงเว็บเซิร์ฟเวอร์ มันจะถูกส่งต่อมาที่ Django ซึ่ง Django จะพยายามที่จะดูว่าอะไรที่ถูกร้องขอมากันแน่ โดยจะดูจากที่อยู่เว็บที่ร้องขอมาเป็นอันดับแรกและพยายามที่จะดูว่าจะทำอย่างไรกับมันดี งานในส่วนนี้ถูกจัดการโดย **urlresolver** ของ Djagno (หมายเหตุ ที่อยู่เว็บไซต์เรียกว่า URL - Uniform Resource Locator - เพราะงั้นชื่อ *urlresolver* ก็สมเหตุสมผล) จริงๆ มันก็ไม่ใช่วิธีที่ฉลาดหรอกนะ - เพราะมันรับรายการของรูปแบบมา แล้วพยามจะมาจับคู่กับ URL ทีละอัน โดย Django จะตรวจสอบรูปแบบ จากบนลงล่าง หากมีบางอย่างตรงกับรูปแบบที่มี Django จะส่ง request ไปยังฟังก์ชั่นที่รับผิดชอบ (ซึ่งเรียกว่า *view*)

ลองนึกถึงคนส่งจดหมายคนหนึ่ง เขาจะเดินไปตามถนน เช็คดูบ้านเลขที่ของแต่ละบ้านแล้วนำมาเทียบกับที่อยู่บนจดหมาย ถ้าที่อยู่ตรงกัน เขาก็จะหย่อนจดหมายลงไปในตู้จดหมายไว้ให้ นี่คือวิธีที่ urlresolver ทำงานยังไงล่ะ!

ในฟังก์ชั่น *view* ทุกสิ่งเกิดน่าสนใจเกิดขึ้นที่นี่: เราสามารถดูฐานข้อมูลเพื่อหาข้อมูลที่เราต้องการได้ บางทีผู้ใช้ อาจจะอยากเปลี่ยนข้อมูลบางอย่างก็เป็นได้? เช่นเราบอกว่า "เฮ้ย ช่วยเปลี่ยนรายละเอียดเกี่ยวกับงานของฉันให้หน่อยสิ" *view* ที่ว่า จะสามารถเช็คได้ว่าคุณได้รับอนุญาตให้เปลี่ยนมั้ย ถ้าคุณไดรับอนุญาต มันก็จะทำการเปลี่ยนให้คุณและส่งข้อความมาบอกคุณว่า: "เรียบร้อยแล้ว!" หลังจากนั้น *view* จะสร้างการตอบสนองและ Django สามารถส่งข้อมูลนั้นไปยังเว็บเบราเซอร์ของผู้ใช้ได้

แน่นอนว่าคำอธิบายข้างต้นฟังดูเหมือนง่าย แต่คุณไม่จำเป็นรู้รายละเอียดทางเทคนิคทั้งหมดหรอกนะ รู้ไอเดียทั่วๆ ไปก็เพียงพอแล้วล่ะ

ดังนั้น แทนที่เราจะลงลึกในรายละเอียดให้มากกว่านี้ เรามาสร้างบางอย่างด้วย Django แบบง่ายๆ และเราจะได้เรียนกรู้ส่วนที่สำคัญไปพร้อมๆ กันเลย!