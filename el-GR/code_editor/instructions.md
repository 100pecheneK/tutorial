Υπάρχουν πολλά code editors (επεξεργαστές κώδικα) διαθέσιμοι και για αυτό είστε ελεύθεροι να διαλέξετε αυτόν που σας αρέσει περισσότερο (ή ανάλογα την τσέπη σας αν θέλετε να αγοράσετε κάποιον). Οι περισσότεροι προγραμματιστές της Python χρησιμοποιούν περίπλοκα, αλλά εξαιρετικά ισχυρά IDEs (Integrated Development Environments - Ολοκληρωμένα Περιβάλλοντα Ανάπτυξης), όπως το PyCharm. Για αρχάριους, ωστόσο, αυτή η επιλογή είναι ίσως η λιγότερο κατάλληλη· για αυτό σας προτείνουμε προγράμματα εξίσου ισχυρά, αλλά πολύ απλούστερα.

Οι προτάσεις μας φαίνονται παρακάτω αλλά μην διστάσεις να ρωτήσεις τον "coach" (εκπαιδευτή) σου ποιες είναι οι προτιμήσεις του. Θα είναι ευκολότερο αργότερα να σε βοηθήσει σε όποιο ζήτημα μπορεί να προκύψει.

## Visual Studio Code

Το Visual Studio Code είναι ένας κειμενογράφος κώδικα που αναπτύσσεται απ' τη Microsoft για Windows, Linux και macOS. Περιλαμβάνει υποστήριξη για αποσφαλμάτωση, ενσωματωμένο έλεγχο για το Git, χρωματική απεικόνιση του κώδικα, έξυπνη αυτόματη συμπλήρωση του κώδικα, κλπ.

[Κατεβάστε το εδώ](https://code.visualstudio.com/download)

## Gedit

Το Gedit είναι ένας ανοιχτού κώδικα, ελεύθερος κειμενογράφος, διαθέσιμος για όλα τα λειτουργικά συστήματα.

[Κατεβάστε το εδώ](https://wiki.gnome.org/Apps/Gedit#Download)

## Sublime Text 3

Το Sublime Text είναι ένας πολύ δημοφιλής κειμενογράφος με δωρεάν δοκιμαστική περίοδο και διατίθεται για όλα τα λειτουργικά συστήματα.

[Κατεβάστε το εδώ](https://www.sublimetext.com/3)

## Atom

Το Atom είναι άλλος ένας δημοφιλής κειμενογράφος. Είναι δωρεάν, ανοιχτού κώδικα και διαθέσιμος για Windows, OS X και Linux. Το Atom αναπτύσσεται από το [GitHub](https://github.com/).

[Κατεβάστε το εδώ](https://atom.io/)

## Γιατί χρειαζόμαστε τους code editors (Προγράμματα Επεξεργασίας Κώδικα);

Μπορεί να αναρωτιέσαι γιατί χρειάζεται να εγκαταστήσουμε κάποιο ειδικό πρόγραμμα επεξεργασίας κώδικα λογισμικού, αντί να χρησιμοποιήσουμε κάτι σαν το Word ή το Notepad.

Ο πρώτος λόγος είναι ότι ο κώδικας πρέπει να είναι **απλό κείμενο** (δίχως bold, italic, πίνακες, εικόνες κλπ, όπως θα χρησιμοποιούσε κανείς σε έναν κοινό επεξεργαστή κειμένου). Το πρόβλημα με τα προγράμματα όπως το Word και το Textedit είναι ότι δεν παράγουν στην ουσία απλό κείμενο αλλά "πλούσιο" (με γραμματοσειρές, φορμάρισμα κειμένου και αυτά που αναφέραμε παραπάνω), χρησιμοποιώντας σύνθετες μορφές όπως το [RTF (Rich Text Format)](https://en.wikipedia.org/wiki/Rich_Text_Format).

Δεύτερον, τα προγράμματα επεξεργασίας κώδικα είναι ειδικά σχεδιασμένα για την σύνταξη κώδικα, ούτως ώστε να μπορούν να παρέχουν χρήσιμα εργαλεία όπως η επισήμανση του κώδικα με διαφορετικό χρώμα ανάλογα την σημασία του, το αυτόματο κλείσιμο εισαγωγικών κλπ.

Θα τα δούμε όλα αυτά στην πράξη αργότερα. Σύντομα, θα αρχίσετε να βλέπετε τον παλιό σας, έμπιστο επεξεργαστή κώδικα ως ένα από τα αγαπημένα σας εργαλεία. :)